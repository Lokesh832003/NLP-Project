వైజాగ్ స్టీల్ ప్లాంట్‌పై పాలిటిక్స్ నడుస్తుండగానే మంత్రి హరీష్ రావు సడన్‌గా స్వరంగా మార్చేశారు. తెలంగాణలోని ఏపీ కార్మికులు ఆంధ్రాలో ఓటు రద్దు చేసుకోవాలని.. ఇక్కడ ఓటు హక్కు కోసం దరఖాస్తు చేసుకోవాలని పిలుపునిచ్చారు. అంతేకాదు.. కార్మికుల సంక్షేమానికి తెలంగాణ ప్రభుత్వం పాటుపడుతోందని.. ఏపీ, తెలంగాణలో ఎవరి పాలన బాగుంది? అనేది ప్రజలే చెప్పాలని కూడా అనేశారు. ఏపీ, తెలంగాణకు.. భూమి, ఆకాశానికి ఉన్నంత తేడా..? అని హరీష్ చేసిన వ్యాఖ్యలు తెలుగు రాష్ట్రాల మధ్య ఇప్పటికే భగ్గుమనే పరిస్థితులు ఉండగా.. అగ్గిగి ఆజ్యం పోసినట్లుగా అయ్యాయి. అయితే హరీష్ కామెంట్స్‌పై సోషల్ మీడియా వేదికగా ఆంధ్రాకు చెందిన నెటిజన్లు, వైసీపీ కార్యకర్తలు, జగన్ వీరాభిమానులు తీవ్ర స్థాయిలో దుమ్మెత్తిపోస్తున్నారు. ఉద్యమ సమయంలో ఆంధ్రోళ్లను, ముఖ్యంగా ఉద్యోగస్తులపై హరీష్ దాడి చేసిన సంఘటనలను గుర్తు చేసుకుంటూ విమర్శిస్తున్నారు. ఒక్క హరీష్ కామెంట్సే కాదు.. కేసీఆర్, కేటీఆర్ వ్యాఖ్యలను సైతం వైసీపీ కార్యకర్తలు వైరల్ చేస్తున్నారు. ప్రత్యేక తెలంగాణ వచ్చిన తర్వాత కూడా రాష్ట్రంలో ఆంధ్రోళ్ల పరిస్థితులు ఎలా ఉన్నాయో అన్నీ గమనిస్తున్నామని విద్య, ఉద్యోగాల విషయంలో.. మరీ ముఖ్యంగా పోలవరం, కరోనా టైమ్‌లో అంబులెన్స్‌ల వ్యవహారం ఇలా ఒకట్రెండు కాదు లెక్కలేనన్ని విషయాలను సోషల్ మీడియాలో ప్రస్తావనకు తెస్తున్నారు. ఇన్ని చేసిన కేసీఆర్ సర్కార్ ఇప్పుడు బిడ్డింగ్ అని.. ఓటు మార్చుకోవాలని చెప్పడం ఏంటి..? అని ప్రశ్నల వర్షం కురిపిస్తున్నారు నెటిజన్లు.

